Beste broeders en zusters, dit leven is een beproeving. De verliezers zijn degenen die geloven dat ze na hun korte tijd op aarde niet berecht zullen worden. Hun leven staat in het teken van hun bucket-list, hier moeten ze het doen. De gelovige is echter doordrongen van het besef dat er een hoger doel is, een hogere entiteit waaraan verantwoordelijkheid afgelegd moet worden. Allah swta zegt:

  

***O jullie die geloven! Vrees Allah zoals Hij gevreesd behoort te worden en sterf niet, behalve als oprechte moslims. 3:102***

  

De moslim aanschouwt de schepping met achting, verwonderend over het feit dat alles om hem heen perfect op elkaar afgestemd is en zijn leven faciliteert. Hij weet dat de mensheid één is en dat het verspreiden van vrede en tolerantie het primaire doel is, zodat hij ook niet moslims aantrekt tot de waarheid. Allah swta zegt:

  

***O mensheid! Wees plichtsgetrouw ten aanzien van jullie Heer, die jullie uit één enkele ziel heeft geschapen en daaruit zijn vrouwelijke wederhelft schiep. En uit hun beide heeft Hij vele mannen en vrouwen voortgebracht. En vrees Allah en verbreek de familiebanden niet. Voorzeker, Allah is altijd en overal oplettend over jullie daden. (4:1)***

  

Er zijn wat dat betreft geen short-cuts, geen uitzonderingen. Goed gedrag en eerlijkheid blijft een vereiste, zelfs als we geconfronteerd worden met enorm onrecht. De Schepper van de hemel en aarde is aan de kant van de gelovige, Hij zegt:

  

***O jullie die geloven! Vrees Allah en spreek de waarheid. Hij zal jullie goede daden aanvaarden en jullie je zonden vergeven. En wie Allah en Zijn Boodschapper gehoorzaamt, die heeft een geweldige triomf behaald. 33:70/71***

  

Wellicht dat in dit leven de beloning voor geduld en goed gedrag ons ontzegd lijkt te worden, maar nogmaals, dit leven is een beproeving, kort. Allah swta zegt:

  

***Denken jullie dat jullie het Paradijs zullen binnentreden, voordat Allah jullie heeft getest: zowel degenen die voor Zijn zaak hebben gestreden, als degenen die geduldig bleven in tijden van ontbering? 3:142***

  

Als we ons bewust worden van de wezenlijkheid van het latere leven, verdwijnt haat voor onze vijanden als sneeuw voor de zon. Alles zal hen vergolden worden, maar hun voorland zal iedere gelovige doen sidderen en zelfs een vorm van medelijden opwekken. Allah swta zegt:

  

***Wanneer dan de overweldigende gebeurtenis plaatsvindt. De Dag waarop de mens zich zal herinneren wat hij bedreef. En de Hel zal getoond worden en voor degenen die de grenzen overtraden en de voorkeur aan het wereldse leven gaven. Waarlijk, hun verblijfplaats zal het Hellevuur zijn. En wat betreft degenen die de macht van hun Heer vreesden en de ziel weerhield van slechte begeerten. Waarlijk, hun verblijfplaats is het Paradijs. 79:34-31***

  

We snappen hoe gezegend we zijn dat Allah swta ons doordrongen heeft van de waarheid. De boodschapper Mohammed saws vertelde:

  

*Toen Allah het paradijs en de hel creëerde, stuurde hij de engel Gabriel naar de hemel en zei: kijk wat ik voor de mensen heb geschapen. Toen Gabriel terug kwam zei hij: Glorieus bent U, niemand die hiervan hoort zal er niet binnen gaan. Allah swta zei, ga er naar terug en kijk nog een keer en Gabriel zag dat het omgeven was door moeilijkheden en riep uit, oh nee ik ben bang dat niemand het gaat bereiken. Toen stuurde Allah swta hem naar het vuur en de engel Gabriel zei, niemand die hier van hoort zal hier binnengaan. Allah gaf opdracht om nog een keer te gaan kijken en de engel Gabriel zag dat het omgeven was met lustobjecten. Gabriel riep uit, bij uw glorie, ik ben bang dat niemand aan het vuur zal ontkomen!*

  

Beste broeders en zusters, onze strijd bestaat uit twee delen. Aan de ene kant moeten we gehoorzamen. Het fadjr gebed kan ons bijvoorbeeld zwaar vallen, de gang naar de moskee lijkt veel tijd te kosten, maar we willen onze Heer gehoorzamen. Aan de andere kant zijn we constant bezig onze lusten in toom te houden. Deze strijd zal tot het einde voortduren, maar wees op je hoede, het einde is altijd dichtbij. Moge Allah swta ons inzicht en wijsheid schenken.